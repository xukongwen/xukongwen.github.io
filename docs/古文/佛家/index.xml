<?xml version="1.0" encoding="utf-8" standalone="yes"?><rss version="2.0" xmlns:atom="http://www.w3.org/2005/Atom"><channel><title>空文</title><link>https://xukongwen.github.io/docs/%E5%8F%A4%E6%96%87/%E4%BD%9B%E5%AE%B6/</link><description>Recent content on 空文</description><generator>Hugo -- gohugo.io</generator><language>en-us</language><atom:link href="https://xukongwen.github.io/docs/%E5%8F%A4%E6%96%87/%E4%BD%9B%E5%AE%B6/index.xml" rel="self" type="application/rss+xml"/><item><title/><link>https://xukongwen.github.io/docs/%E5%8F%A4%E6%96%87/%E4%BD%9B%E5%AE%B6/%E5%9B%9B%E5%BF%B5%E5%A4%84%E7%BB%8F/</link><pubDate>Mon, 01 Jan 0001 00:00:00 +0000</pubDate><guid>https://xukongwen.github.io/docs/%E5%8F%A4%E6%96%87/%E4%BD%9B%E5%AE%B6/%E5%9B%9B%E5%BF%B5%E5%A4%84%E7%BB%8F/</guid><description>四念处经
如是我闻。一时，世尊住拘楼国，名剑磨瑟昙之拘楼人市镇。于其处，世尊告诸比丘曰：“诸比丘！”彼等比丘应诺世尊：“世尊。”世尊如是曰：
“诸比丘！为众生之清净，为度忧悲，为灭苦恼，为得真理，为证涅槃，唯一趣向道，即四念处。
如何为四念处，诸比丘！比丘于此，于身观身而住，精勤，正知正念，舍离世间之欲贪、苦恼，–于受观受而住，精勤，正知正念，舍离世间之欲贪、苦恼，–于心观心而住，精勤，正知正念，舍离世间之欲贪、苦恼，–于法观法而住，精勤，正知正念，舍离世间之欲贪、苦恼。
然，诸比丘！比丘如何于身观身而住耶？
诸比丘！于此，比丘往森林，往树下，往空闲处而结跏趺坐身正直，思念现前。彼正念而入息，正念而出息，或长入息，而知：“我在长入息，”又长出息者，知：“我在长出息。”又短入息，如：“我在短入息，”又短出息者，如：“我在短出息。”修习：“我觉知全身而入息，”修习：“我觉知全身而出息。”修习：“我止身行而入息，”修习：“我止身行而出息。”。
诸比丘！恰如熟练之辘驴匠或辘驴之弟子，或长转（辘驴）者，如：“我在长转，”或短者，如：“我在短转。”诸比丘！比丘如是在长入息者，如：“我在长入息，”或长出息者，如：“我在长出息。”短入息者，如：“我在短入息，”短出息者，如：“我在短出息。”修习：“我觉知全身而入息，”修习：“我觉知全身而出息。”修习：“我止身行而入息，”修习：“我止身行而出息。”如是，或于内身之观身而住；又于外身之观身而住；或于内外身，观身而住。或于身，观生法而住；又于身，观灭法而住；又于身，观生灭法而住。尚又对于智识所成及忆念所成，皆会“有身”之思念现前。彼当无所依而住，且亦不执着世间之任何物而住。
诸比丘！比丘如是，于身观身而住。
复次，诸比丘！比丘于行者，如：“我在行，”又于住者，如：“我在住，”于坐者，如：“我在坐，”于卧者，如：“我在卧。”又此身置于如何之状态，亦如其状态而知之。
如是，或于内身，观身而住；于外身，观身而住；又于内外身，观身而住。或于身，观生法而住；于身，观灭法而住；又于身，观生灭法而住。尚又智识所成，忆念所成，皆会“有身”之思念现前。彼当无所依而住，且亦不执着世间任何物而住。诸比丘！比丘如是，于身观身而住。
复次，诸比丘！比丘不论行往归来，亦由于正智而作；彼观前、顾后，亦由于正智而作；彼于屈、于伸，亦由正智而作；彼于着僧伽梨（袈裟）衣、钵，亦由于正智而作；彼于食、饮、咀嚼、尝味亦由于正智而作；彼于大、小便，亦由于正智而作：彼于行、住、坐、卧、醒、语、默，亦由于正智而作。
如是，或于内身，观身而住：于外身，观身而住；又于内外身，观身而住。或于身，观生法而住；于身，观灭法而住：又于身，观生灭法而住。尚又智识所成，忆念所成，皆会“有身”之思念现前。彼当无所依而住，且不执着世间任何物而住。诸比丘！比丘如是，于身观身而住。
复次，诸比丘！比丘于皮覆包充满种种不净物之此身，观察此身，上至头发，下至蹠底，如：“于此身有发、髦、爪、齿、皮、肉、筋、骨、髓、肾脏、心脏、肝脏、肋膜、脾脏、肺、肠、肠间膜、胃、排泄物、胆汁、痰、脓、血、汗、脂肪、泪、淋巴液、唾液、粘液、关节液、尿。”诸比丘！犹如两口之袋，填进种种谷物，即：稻、粳、绿豆、豆颗、胡麻、糙米，其眼者开解之，得观察：“此是稻、此是粳、此是绿豆、此是豆颗、此是胡麻、此是糙米。”诸比丘！如是比丘于皮覆包充满种种不净物之此身，观察上至头发，下至蹠底，知：“于此身有发、髦、爪、齿、皮、肉、筋、骨、髓、肾脏、心脏、肝脏、肋膜、脾脏、肺、肠、肠间膜、胃、排泄物、胆汁、痰、脓、血、汗、脂肪、泪、淋巴液、唾腋、粘液、关节液、尿。”
如是，或于内身，观身而住；于外身，观身而住：又于内外身，观身而住。或于身，观生法而住；于身，观灭法而住；又于身，观生灭法而住。尚又智识所成及忆念所成，皆会“有身”之思念现前。彼当无所依而住，且不执着世间任何物。诸比丘！比丘如是，于身观身而住。
复次，诸比丘！比丘从界（要素）、如存在、如志向而观察此身，即知：“此身中有地界、水界、火界、风界。”诸比丘！犹如熟练之屠牛者，或屠牛者弟子之杀牛，于四衢道，片片分解已犹如坐，诸比丘！如是比丘！从界、如存在、如志向而观察此身，知：“此身有地界、水界、火界、风界。”
如是，或于内身，观身而住；于外身，观身而住；又于内外身，观身而住。或于身，观生法而住；于身，观灭法而住；又于身，观生灭法而住。尚又智识所成及忆念所成，皆会“有身”之思念现前。彼当无所依而住，且不执着世间任何物。诸比丘！比丘如是，于身观身而住。
复次，诸比丘！比丘恰如得观遗果于冢间之死尸，死后经一日二日乃至三日，膨胀成为青黑、腐烂，彼注视此身，知：“此身不脱如是法（性质），而成为如是者。”
如是，或于内身，观身而住；于外身，观身而住；又于内外身，观身而住。或于身，观生法而住；于身，观灭法而住：又于身，观生灭法而住。尚又智识所成及忆念所成，皆会“有身”之思念现前。彼当无所依而住，且不执着世间任何物。诸比丘！比丘如是，于身观身而住。
复次，诸比丘！比丘恰如得观遗弃于冢间之死尸，被鸟所啄、或鹰所啄、或鹫所啄、或犬所食、或豹所食，乃至各种生类之所食。彼注视此身，知：“此身不脱如是法，而成为如是者。”
如是，或于内身，观身而住；于外身，观身而住；又于内外身，观身而住。或于身，观生法而住：于身，观灭法而住；又于身，观生灭法而住。尚又智识所成及忆念所成，皆会“有身”之思念现前。彼当无所依而住，且不执着世间任何物。诸比丘！比丘如是，于身观身而住。
复次，诸比丘！比丘恰如得观遗弃冢间之死尸，由于具有血肉而筋连结于骸骨……乃至……无肉之附着血而筋连结骸骨……乃至……无血、肉，唯筋连结骸骨：乃至……关节解散，手骨于此处，足骨于彼处，踝骨于此处，腿骨于彼处，盘骨于此处，背骨于彼处，头盖骨在彼处，骸骨散在四五八面。彼注视此身，知：
“此身不脱如是法，而成为如此者。”
如是，或于内身，观身而住：于外身，观身而住；又于内外身，观身而住。或于身，观生法而住，于身，观灭法而住；又于身，观生灭法而住。尚又智识所成及忆念所成，皆会“有身”之思念现前。彼当无所依而住，且不执着世间任何物。诸比丘！比丘如是，于身观身而住。
复次，诸比丘！比丘恰如得观遗弃冢间之死尸，初如螺色之白骨……乃至……经过一年，骸骨堆高……乃至……骸骨粉碎败坏，彼注视此身，知：“此身不脱如是法，而成为如此者。”
如是，或于内身，观身而住；于外身，观身而住；又于内外身，观身而住。或于身，观生法而住；于身，观灭法而住；又于身，观生灭法而住。尚又智识所成及忆念所成，皆会“有身”之思念现前。彼当无所依而住，且不执着世间任何物。诸比丘！比丘如是，于身观身而住。
然，诸比丘！如何比丘于受观受而住耶？
诸比丘！比丘韟饱A若在感乐受，知：“我在感乐受。”在感苦受者，知：“我在感苦受。”在感不苦不乐受者，知：“我在感不苦不乐受。”若在感肉体之乐受者，知：“我在感肉体之乐受。”又在感精神之乐受者，知：“我在感精神之乐受。”或在感肉体之苦受者，知：“我在感肉体之苦受。”又在感精神之苦受者，知：“我在感精神之苦受。”或在感肉体之不苦不乐受者，知：“我在感肉体之不苦不乐受。”又在感精神之不苦不乐受者，知：“我在感精神之不苦不乐受。”
如是，或于内受，观受而住；于外受，观受而住；又于内外受，观受而住。或于受，观生法而住；于受，观灭法而住；又于受，观生灭法而住。尚又智识所成及忆念所成，皆会“有受”之思念现前。彼当无所依而住，且不执着世间任何物。诸比丘！比丘如是，于受观受而住。
然，诸比丘！比丘如何于心观心耶？于此，诸比丘！比丘心贪者，知：“心贪。”
又心，离贪者，知：“心离贪。”
又心，嗔者，知：“心嗔。”
又心，离嗔者，知：“心离嗔。”
又心，痴者，知：“心痴。”
又心，离痴者，知：“心离痴。”
又心，集中者，知：“心集中。”
又心，散乱者，知：“心散乱。”</description></item><item><title/><link>https://xukongwen.github.io/docs/%E5%8F%A4%E6%96%87/%E4%BD%9B%E5%AE%B6/%E5%9C%86%E8%A7%89%E7%BB%8F/</link><pubDate>Mon, 01 Jan 0001 00:00:00 +0000</pubDate><guid>https://xukongwen.github.io/docs/%E5%8F%A4%E6%96%87/%E4%BD%9B%E5%AE%B6/%E5%9C%86%E8%A7%89%E7%BB%8F/</guid><description>大方广圆觉修多罗了义经
如是我闻。 一时婆伽婆。入于神通大光明藏。三昧正受。 一切如来。光严住持。是诸众生清净觉地。 身心寂灭。 平等本际。 圆满十方。 不二随顺。 于不二境。 现诸净土。 与大菩萨摩诃萨十万人具。 其名曰
文殊师利菩萨。 普贤菩萨。 普眼菩萨。 金刚藏菩萨。 弥勒菩萨。 清净慧菩萨。 威德自在菩萨。 辩音菩萨。 净诸业障菩萨。 普觉菩萨。 圆觉菩萨。 贤善首菩萨。 等。
而为上首。与诸眷属。皆入三昧。 同住如来平等法会。
于是
文殊师利菩萨。 在大众中。即从座起。顶礼佛足。右遶三匝。长跪叉手。而白佛言。大悲世尊。愿为此会诸来法众。说于如来本起清净因地法行。及说菩萨于大乘中发清净心。远离诸病。能使未来末世众生求大乘者不堕邪见。作是语已。五体投地。如是三请。终而复始。
尔时世尊。告文殊师利菩萨言。善哉善哉。善男子。汝等乃能为诸菩萨。谘询如来因地法行。及为末世一切众生求大乘者。得正住持不堕邪见。汝今谛听。当为汝说。时文殊师利菩萨。奉教欢喜。及诸大众。默然而听。
善男子。无上法王有大陀罗尼门。名为圆觉。流出一切清净真如菩提涅槃及波罗密。教授菩萨。一切如来。本起因地。皆依圆照清净觉相。永断无明。方成佛道。云何无明。善男子。一切众生。从无始来。种种颠倒。犹如迷人四方易处。妄认四大为自身相。六尘缘影为自心相。譬彼病目见空中花及第二月。善男子。空实无花。病者妄执。由妄执故。非唯惑此虚空自性。亦复迷彼实花生处。由此妄有轮转生死。故名无明。善男子。此无明者。非实有体。如梦中人。梦时非无。及至于醒。了无所得。如众空花。灭于虚空。不可说言。有定灭处。何以故。无生处故。一切众生。于无生中。妄见生灭。是故说名轮转生死。善男子。如来因地。修圆觉者。知是空花。即无轮转。亦无身心受彼生死。非作故无。本性无故。彼知觉者。犹如虚空。知虚空者即空花相。亦不可说。无知觉性。有无具遣。是则名为净觉随顺。何以故。虚空性故。常不动故。如来藏中。无起灭故。无知见故。如法界性。究竟圆满。遍十方故。是则名为因地法行菩萨因此于大乘中。发清净心。末世众生。依此修行。不堕邪见。尔时世尊。欲重宣此义。而说偈言。
文殊汝当知　一切诸如来 从于本因地　皆以智慧觉 了达于无明　知彼如空花 即能免流转　又如梦中人 醒时不可得　觉者如虚空 平等不动转　觉遍十方界 即得成佛道　众幻灭无处 成道亦无得　本性圆满故 菩萨于此中　能发菩提心 末世诸众生　修此免邪见
于是
普贤菩萨。 在大众中。即从座起。顶礼佛足。右遶三匝。长跪叉手。而白佛言。大悲世尊。愿为此会诸菩萨众。及为末世一切众生修大乘者。闻此圆觉清净境界。云何修行。世尊。若彼众生。知如幻者。身心亦幻。云何以幻还修于幻。若诸幻性。一切尽灭。则无有心。谁为修行。云何复说修行如幻。若诸众生。本不修行。于生死中。常居幻化。曾不了知如幻境界。令妄想心云何解脱。愿为末世一切众生。作何方便。渐次修习。令诸众生永离诸幻。作是语已。五体投地。如是三请。终而复始。
尔时世尊。告普贤菩萨言。善哉善哉。善男子。汝等乃能为诸菩萨。及末世众生。修习菩萨如幻三昧方便。渐次令诸众生得离诸幻。汝今谛听。当为汝说。时普贤菩萨。奉教欢喜。及诸大众。默然而听。
善男子。一切众生。种种幻化。皆生如来圆觉妙心。犹如空花从空而有。幻花虽灭空性不坏。众生幻心。还依幻灭。诸幻尽灭。觉心不动。依幻说觉。亦名为幻。若说有觉。犹未离幻。说无觉者。亦复如是。是故。幻灭名为不动。善男子。一切菩萨及末世众生。应当远离一切幻化虚妄境界。由坚执持远离心故。心如幻者。亦复远离。远离为幻。亦复远离离远离幻亦复远离得无所离。即除诸幻。譬如钻火两木相因火出木尽灰飞烟灭。以幻修幻。亦复如是。诸幻虽尽。不入断灭。善男子。知幻即离。不作方便。离幻即觉。亦无渐次。一切菩萨及末世众生。依此修行。如是乃能永离诸幻。尔时世尊。欲重宣此义。而说偈言。
普贤汝当知　一切诸众生 无始幻无明　皆从诸如来 圆觉心建立　犹如虚空花 依空而有相　空花若复灭 虚空本不动　幻从诸觉生 幻灭觉圆满　觉心不动故 若彼诸菩萨　及末世众生 常应远离幻　诸幻悉皆离 如木中生火　木尽火还灭 觉则无渐次　方便亦如是</description></item><item><title/><link>https://xukongwen.github.io/docs/%E5%8F%A4%E6%96%87/%E4%BD%9B%E5%AE%B6/%E5%9D%9B%E7%BB%8F/</link><pubDate>Mon, 01 Jan 0001 00:00:00 +0000</pubDate><guid>https://xukongwen.github.io/docs/%E5%8F%A4%E6%96%87/%E4%BD%9B%E5%AE%B6/%E5%9D%9B%E7%BB%8F/</guid><description>自序品第一 时大师至宝林。韶州韦刺史名璩与官僚入山。请师出。于城中大梵寺讲堂。为众开缘说法。师升座。刺史官僚三十余人。儒宗学士三十余人。僧尼道俗一千余人。同时作礼。愿闻法要。
大师告众曰。善知识。菩提自性。本来清净。但用此心。直了成佛。
善知识。且听惠能行由得法事意。惠能严父。本贯范阳。左降流于岭南。作新州百姓。此身不幸。父又早亡。老母孤遗。移来南海。艰辛贫乏。于市卖柴。
时有一客买柴。使令送至客店。客收去。惠能得钱。却出门外。见一客诵经。惠能一闻经语。心即开悟。
遂问客诵何经。客曰。金刚经。复问从何所来。持此经典。客云。我从蕲州黄梅县东禅寺来。其寺是五祖忍大师在彼主化。门人一千有余。我到彼中礼拜听受此经。
大师常劝僧俗。但持金刚经。即自见性。直了成佛。惠能闻说。宿昔有缘。乃蒙一客。取银十两。与惠能。令充老母衣粮。教便往黄梅参礼五祖。
惠能安置母毕。即便辞违。不经三十余日。便至黄梅。礼拜五祖。祖问曰。汝何方人。欲求何物。惠能对曰。弟子是岭南新州百姓。远来礼师。惟求作佛。不求余物。祖言。汝是岭南人。又是獦獠。若为堪作佛。惠能曰。人虽有南北。佛性本无南北。獦獠身与和尚不同。佛性有何差别。五祖更欲与语。且见徒众。总在左右。乃令随众作务。惠能曰。惠能启和尚。弟子自心常生智慧。不离自性。即是福田。未审和尚教作何务。祖云。这獦獠根性大利。汝更勿言。着槽厂去。惠能退至后院。有一行者。差惠能剁柴踏碓。经八月余。祖一日忽见惠能曰。吾思汝 之见可用。恐有恶人害汝。遂不与汝言。汝知之否。惠能曰。弟子亦知师意。不敢行至堂前。令人不觉。
祖一日唤诸门人总来。吾向汝说。世人生死事大。汝等终日只求福田。不求出离生死苦海。自性若迷。福何可救。汝等各去自看智慧。取自本心般若之性。各作一偈。来呈吾看。若悟大意。付汝衣法。为第六代祖。火急速去。不得迟滞。思量即不中用。见性之人。言下须见。若如此者。轮刀上阵。亦得见之。
众得处分。退而递相谓曰。我等众人。不须澄心用意作偈。将呈和尚。有何所益。神秀上座现为教授师。必是他得。我辈谩作偈颂。枉用心力。诸人闻语。总皆息心。咸言我等已后。依止秀师。何烦作偈。
神秀思惟。诸人不呈偈者。为我与他为教授师。我须作偈将呈和尚。若不呈偈。和尚如何知我心中见解深浅。我呈偈意。求法即善。觅祖即恶。却同凡心。夺其圣位奚别。若不呈偈。终不得法。大难大难。
五祖堂前。有步廊三间。拟请供奉卢珍。画楞伽经变相。及五祖血脉图。流传供养。
神秀作偈成已。数度欲呈。行至堂前。心中恍惚。遍身汗流。拟呈不得。前后经四日。一十三度。呈偈不得。
秀乃思惟。不如向廊下书着。从他和尚看见。忽若道好。即出礼拜。云是秀作。若道不堪。枉向山中数年。受人礼拜。更修何道。是夜三更。不使人知。自执灯。书偈于南廊壁间。呈心所见。
偈曰。
身是菩提树　心如明镜台 时时勤拂拭　勿使惹尘埃
秀书偈了。便却归房。人总不知。秀复思惟。五祖明日。见偈欢喜。即我与法有缘。若言不堪。自是我迷。宿业障重。不合得法。圣意难测。房中思想。坐卧不安。直至五更。
祖已知神秀入门未得。不见自性。天明。祖唤卢供奉来。向南廊壁间绘画图相。忽见其偈。报言。供奉却不用画。劳尔远来。经云。凡所有相。皆是虚妄。但留此偈。与人诵持。依此偈修。免堕恶道。依此偈修。有大利益。令门人炷香礼敬。尽诵此偈。即得见性。门人诵偈。皆叹善哉。
祖三更。唤秀入堂。问曰。偈是汝作否。秀言。实是秀作。不敢妄求祖位。望和尚慈悲。看弟子有少智慧否。
祖曰。汝作此偈。未见本性。只到门外。未入门内。如此见解。觅无上菩提。了不可得。无上菩提。须得言下识自本心。见自本性。不生不灭。于一切时中。念念自见。万法无滞。一真一切真。万境自如如。如如之心。即是真实。若如是见。即是无上菩提之自性也。
汝且去。一两日思惟。更作一偈。将来吾看。汝偈若入得门。付汝衣法。神秀作礼而出。又经数日。作偈不成。心中恍惚。神思不安。犹如梦中。行坐不乐。复两日。有一童子于碓坊过。唱诵其偈。惠能一闻。便知此偈未见本性。虽未蒙教授。早识大意。遂问童子曰。诵者何偈。
童子曰。尔这獦獠不知。大师言。世人生死事大。欲得传付衣法。令门人作偈来看。若悟大意。即付衣法。为第六祖。神秀上座。于南廊壁上。书无相偈。大师令人皆诵。依此偈修。免堕恶道。依此偈修。有大利益。
惠能曰。我亦要诵此。结来生缘。上人。我此踏碓。八个余月。未曾行到堂前。望上人引至偈前礼拜。童子引至偈前礼拜。惠能曰。惠能不识字。请上人为读。时有江州别驾。姓张。名日用。便高声读。惠能闻已。遂言。亦有一偈。望别驾为书。别驾言。汝亦作偈。其事希有。
惠能向别驾言。欲学无上菩提。不可轻于初学。下下人有上上智。上上人有没意智。若轻人。即有无量无边罪。别驾言。汝但诵偈。吾为汝书。汝若得法。先须度吾。勿忘此言。惠能偈曰。
菩提本无树　明镜亦非台 本来无一物　何处惹尘埃
书此偈已。徒众总惊。无不嗟讶。各相谓言。奇哉。不得以貌取人。何得多时。使他肉身菩萨。
祖见众人惊怪。恐人损害。遂将鞋擦了偈。曰。亦未见性。
众以为然。次日祖潜至碓坊。见能腰石舂米。语曰。求道之人。为法忘躯。当如是乎。
乃问曰。米熟也未。惠能曰。米熟久矣。犹欠筛在。
祖以杖击碓三下而去。惠能即会祖意。三鼓入室。
祖以袈裟遮围。不令人见。为说金刚经。至应无所住而生其心。</description></item><item><title/><link>https://xukongwen.github.io/docs/%E5%8F%A4%E6%96%87/%E4%BD%9B%E5%AE%B6/%E5%BF%83%E7%BB%8F/</link><pubDate>Mon, 01 Jan 0001 00:00:00 +0000</pubDate><guid>https://xukongwen.github.io/docs/%E5%8F%A4%E6%96%87/%E4%BD%9B%E5%AE%B6/%E5%BF%83%E7%BB%8F/</guid><description>观自在菩萨。 行深般若波罗蜜多时。 照见五蕴皆空。度一切苦厄。 舍利子。 色不异空。空不异色。 色即是空。空即是色。 受想行识。亦复如是。 舍利子。 是诸法空相。 不生不灭。不垢不净。不增不减。 是故空中无色。 无受想行识。 无眼耳鼻舌身意。 无色声香味触法。 无眼界。 乃至无意识界。 无无明。 亦无无明尽。 乃至无老死。 亦无老死尽。 无苦集灭道。 无智亦无得。 以无所得故。 菩提萨埵。 依般若波罗蜜多故。 心无挂碍。无挂碍故。无有恐怖。 远离颠倒梦想。究竟涅槃。 三世诸佛。依般若波罗蜜多故。 得阿耨多罗三藐三菩提。 故知般若波罗蜜多。 是大神咒。是大明咒。是无上咒。是无等等咒。 能除一切苦。真实不虚。 故说般若波罗蜜多咒。 即说咒曰。 揭谛揭谛　波罗揭谛　波罗僧揭谛　菩提萨婆诃</description></item><item><title/><link>https://xukongwen.github.io/docs/%E5%8F%A4%E6%96%87/%E4%BD%9B%E5%AE%B6/%E9%87%91%E5%88%9A%E7%BB%8F/</link><pubDate>Mon, 01 Jan 0001 00:00:00 +0000</pubDate><guid>https://xukongwen.github.io/docs/%E5%8F%A4%E6%96%87/%E4%BD%9B%E5%AE%B6/%E9%87%91%E5%88%9A%E7%BB%8F/</guid><description>金刚般若波罗蜜经
如是我闻： 一时，佛在舍卫国祇树给孤独园，与大比丘众千二百五十人具。尔时，世尊食时，着衣持钵，入舍卫大城乞食。于其城中，次第乞已，还至本处。饭食讫，收衣钵，洗足已，敷座而坐。
时，长老须菩提在大众中即从座起，偏袒右肩，右膝着地，合掌恭敬而白佛言：“希有！世尊！如来善护念诸菩萨，善付嘱诸菩萨。世尊！善男子、善女人，发阿耨多罗三藐三菩提心，应云何住？云何降伏其心？” 佛言：“善哉，善哉！须菩提！如汝所说：『如来善护念诸菩萨，善付嘱诸菩萨。』汝今谛听，当为汝说。善男子、善女人，发阿耨多罗三藐三菩提心，应如是住，如是降伏其心。” “唯然。世尊！愿乐欲闻。”
佛告须菩提：“诸菩萨摩诃萨应如是降伏其心：『所有一切众生之类，若卵生、若胎生、若湿生、若化生，若有色、若无色，若有想、若无想、若非有想非无想，我皆令入无余涅槃而灭度之。如是灭度无量无数无边众生，实无众生得灭度者。』何以故？须菩提！若菩萨有我相、人相、众生相、寿者相，即非菩萨。”
“复次，须菩提！菩萨于法，应无所住，行于布施，所谓不住色布施，不住声、香、味、触、法布施。须菩提！菩萨应如是布施，不住于相。何以故？若菩萨不住相布施，其福德不可思量。” “须菩提！于意云何？东方虚空可思量不？” “不也，世尊！” “须菩提！南西北方四维上下虚空可思量不？” “不也，世尊！” “须菩提！菩萨无住相布施，福德亦复如是不可思量。须菩提！菩萨但应如所教住。”
“须菩提！于意云何？可以身相见如来不？” “不也，世尊！不可以身相得见如来。何以故？如来所说身相，即非身相。” 佛告须菩提：“凡所有相，皆是虚妄。若见诸相非相，则见如来。”
须菩提白佛言：“世尊！颇有众生，得闻如是言说章句，生实信不？” 佛告须菩提：“莫作是说。如来灭后，后五百岁，有持戒修福者，于此章句能生信心，以此为实，当知是人不于一佛二佛三四五佛而种善根，已于无量千万佛所种诸善根。闻是章句，乃至一念生净信者，须菩提！如来悉知悉见，是诸众生得如是无量福德。何以故？是诸众生无复我相、人相、众生相、寿者相。无法相，亦无非法相。何以故？是诸众生若心取相，则为着我、人、众生、寿者。若取法相，即着我、人、众生、寿者。何以故？若取非法相，即着我、人、众生、寿者。是故不应取法，不应取非法。以是义故，如来常说：『汝等比丘，知我说法，如筏喻者，法尚应舍，何况非法。』”
“须菩提！于意云何？如来得阿耨多罗三藐三菩提耶？如来有所说法耶？” 须菩提言：“如我解佛所说义，无有定法名阿耨多罗三藐三菩提，亦无有定法，如来可说。何以故？如来所说法，皆不可取、不可说、非法、非非法。所以者何？一切贤圣，皆以无为法而有差别。”
“须菩提！于意云何？若人满三千大千世界七宝以用布施，是人所得福德，宁为多不？” 须菩提言：“甚多，世尊！何以故？是福德即非福德性，是故如来说福德多。” “若复有人，于此经中受持，乃至四句偈等，为他人说，其福胜彼。何以故？须菩提！一切诸佛，及诸佛阿耨多罗三藐三菩提法，皆从此经出。须菩提！所谓佛法者，即非佛法。”
“须菩提！于意云何？须陀洹能作是念：『我得须陀洹果。』不？” 须菩提言：“不也，世尊！何以故？须陀洹名为入流，而无所入，不入色、声、香、味、触、法，是名须陀洹。” “须菩提！于意云何？斯陀含能作是念：『我得斯陀含果。』不？” 须菩提言：“不也，世尊！何以故？斯陀含名一往来，而实无往来，是名斯陀含。” “须菩提！于意云何？阿那含能作是念：『我得阿那含果。』不？” 须菩提言：“不也，世尊！何以故？阿那含名为不来，而实无来，是故名阿那含。” “须菩提！于意云何？阿罗汉能作是念：『我得阿罗汉道。』不？” 须菩提言：“不也，世尊！何以故？实无有法名阿罗汉。世尊！若阿罗汉作是念：『我得阿罗汉道。』即为着我、人、众生、寿者。世尊！佛说我得无诤三昧，人中最为第一，是第一离欲阿罗汉。我不作是念：『我是离欲阿罗汉。』世尊！我若作是念：『我得阿罗汉道。』世尊则不说须菩提是乐阿兰那行者！以须菩提实无所行，而名须菩提是乐阿兰那行。”
佛告须菩提：“于意云何？如来昔在然灯佛所，于法有所得不？” “世尊！如来在然灯佛所，于法实无所得。” “须菩提！于意云何？菩萨庄严佛土不？” “不也，世尊！何以故？庄严佛土者，则非庄严，是名庄严。” “是故须菩提，诸菩萨摩诃萨应如是生清净心，不应住色生心，不应住声、香、味、触、法生心，应无所住而生其心。” “须菩提！譬如有人，身如须弥山王，于意云何？是身为大不？” 须菩提言：“甚大，世尊！何以故？佛说非身，是名大身。”
“须菩提！如恒河中所有沙数，如是沙等恒河，于意云何？是诸恒河沙宁为多不？” 须菩提言：“甚多，世尊！但诸恒河尚多无数，何况其沙。” “须菩提！我今实言告汝。若有善男子、善女人，以七宝满尔所恒河沙数三千大千世界，以用布施，得福多不？” 须菩提言：“甚多，世尊！” 佛告须菩提：“若善男子、善女人，于此经中，乃至受持四句偈等，为他人说，而此福德胜前福德。”
“复次，须菩提！随说是经，乃至四句偈等，当知此处，一切世间天、人、阿修罗，皆应供养，如佛塔庙，何况有人尽能受持读诵。须菩提！当知是人成就最上第一希有之法。若是经典所在之处，则为有佛，若尊重弟子。”
尔时，须菩提白佛言：“世尊！当何名此经？我等云何奉持？” 佛告须菩提：“是经名为“金刚般若波罗蜜”。以是名字，汝当奉持。所以者何？须菩提！佛说般若波罗蜜，则非般若波罗蜜。须菩提！于意云何？如来有所说法不？” 须菩提白佛言：“世尊！如来无所说。” “须菩提！于意云何？三千大千世界所有微尘是为多不？” 须菩提言：“甚多，世尊！” “须菩提！诸微尘，如来说非微尘，是名微尘。如来说世界，非世界，是名世界。” “须菩提！于意云何？可以三十二相见如来不？” “不也，世尊！何以故？如来说三十二相，即是非相，是名三十二相。” “须菩提！若有善男子、善女人，以恒河沙等身命布施；若复有人，于此经中，乃至受持四句偈等，为他人说，其福甚多。”
尔时，须菩提闻说是经，深解义趣，涕泪悲泣，而白佛言：“希有，世尊！佛说如是甚深经典，我从昔来所得慧眼，未曾得闻如是之经。世尊！若复有人得闻是经，信心清净，则生实相，当知是人，成就第一希有功德。世尊！是实相者，则是非相，是故如来说名实相。世尊！我今得闻如是经典，信解受持不足为难。若当来世，后五百岁，其有众生，得闻是经，信解受持，是人则为第一希有。何以故？此人无我相、人相、众生相、寿者相。所以者何？我相即是非相，人相、众生相、寿者相即是非相。何以故？离一切诸相，则名诸佛。” 佛告须菩提：“如是，如是！若复有人，得闻是经，不惊、不怖、不畏，当知是人甚为希有。何以故？须菩提！如来说第一波罗蜜，非第一波罗蜜，是名第一波罗蜜。须菩提！忍辱波罗蜜，如来说非忍辱波罗蜜。何以故？须菩提！如我昔为歌利王割截身体，我于尔时，无我相、无人相、无众生相、无寿者相。何以故？我于往昔节节支解时，若有我相、人相、众生相、寿者相，应生瞋恨。须菩提！又念过去于五百世作忍辱仙人，于尔所世，无我相、无人相、无众生相、无寿者相。是故须菩提！菩萨应离一切相，发阿耨多罗三藐三菩提心，不应住色生心，不应住声、香、味、触、法生心，应生无所住心。若心有住，则为非住。是故佛说：『菩萨心不应住色布施。』” “须菩提！菩萨为利益一切众生，应如是布施。如来说：『一切诸相，即是非相。』又说：『一切众生，则非众生。』” “须菩提！如来是真语者、实语者、如语者、不诳语者、不异语者。” “须菩提！如来所得法，此法无实无虚。须菩提！若菩萨心住于法而行布施，如人入暗，则无所见；若菩萨心不住法而行布施，如人有目，日光明照，见种种色。 须菩提！当来之世，若有善男子、善女人，能于此经受持读诵，则为如来以佛智慧，悉知是人，悉见是人，皆得成就无量无边功德。”</description></item></channel></rss>